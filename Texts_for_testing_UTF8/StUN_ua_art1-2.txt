Розділ I Цілі та Принципи
Стаття 1
Організація Об’єднаних Націй має на Меті:

Підтримувати міжнародний мир та безпеку і з цією метою вживати ефективних колективних заходів для запобігання та усунення загрози миру й придушення актів агресії, або інших порушень миру, 
і проводити мирними засобами, відповідно до принципів справедливості та міжнародного права, залагоджування або розв’язання міжнародних конфліктів або ситуацій, що можуть призвести до порушення миру.
Розвивати дружні відносини між націями на основі дотримання принципу рівноправності та самовизначення народів, а також вживати інших відповідних заходів для зміцнення загального миру.
Здійснювати міжнародне співробітництво (в сфері розв’язання міжнародних проблем) економічного, соціального, культурного та гуманітарного характеру й у заохоченні та розвитку поваги до прав людини й основних свобод для всіх, без розрізнення раси, статі, мови та релігії.
Бути центром для узгодження дій націй у досягненні цих загальних цілей.
Стаття 2
Для досягнення цілей, зазначених у статті 1, Організація та її Члени діють у відповідності з такими Принципами:

Організація заснована на принципі суверенної рівності всіх її Членів.
Усі Члени Організації Об’єднаних Націй сумлінно виконують узяті на себе за цим Статутом зобов’язання, щоб забезпечити їм усім у сукупності права й переваги, що випливають із належності до складу Членів Організації;
Усі Члени Організації Об’єднаних Націй розв’язують свої міжнародні суперечки мирними засобами таким чином, щоб не наражати на загрозу міжнародний мир та безпеку і справедливість;
Усі Члени Організації Об’єднаних Націй утримуються в своїх міжнародних відносинах від погрози силою або її застосування як проти територіальної недоторканності або політичної незалежності будь-якої держави, так і якимось іншим чином, несумісним із Цілями Об’єднаних Націй;
Усі Члени Організації Об’єднаних Націй надають їй усіляку допомогу у всіх діях, що вживаються нею відповідно до даного Статуту, і утримуються від надання допомоги будь-якій державі, проти якої Організація Об’єднаних Націй вживає дії превентивного або примусового характеру;
Організація забезпечує, щоб держави, які не є її Членами, діяли відповідно до цих Принципів, оскільки це може виявитися необхідним для підтримки міжнародного миру й безпеки;
Цей Статут жодною мірою не дає Організації Об’єднаних Націй права на втручання в справи, які належать до внутрішньої компетенції будь-якої держави, і не вимагає від Членів Організації Об’єднаних Націй представляти такі справи на розв’язання у порядку даного Статуту;
однак цей принцип не стосується використання примусових заходів на підставі Розділу VII. 